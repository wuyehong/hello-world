正日临朝:条风开献节，灰律动初阳。百蛮奉遐赆，万国朝未央。虽无舜禹迹，幸欣天地康。车轨同八表，书文混四方。赫奕俨冠盖，纷纶盛服章。羽旄飞驰道，钟鼓震岩廊。组练辉霞色，霜戟耀朝光。晨宵怀至理，终愧抚遐荒。
幸武功庆善宫:寿丘惟旧迹，酆邑乃前基。粤予承累圣，悬弧亦在兹。弱龄逢运改，提剑郁匡时。指麾八荒定，怀柔万国夷。梯山咸入款，驾海亦来思。单于陪武帐，日逐卫文枇。端扆朝四岳，无为任百司。霜节明秋景，轻冰结水湄。芸黄遍原隰，禾颖积京畿。共乐还乡宴，欢比大风诗。
重幸武功:代马依朔吹，惊禽愁昔丛。况兹承眷德，怀旧感深衷。积善忻余庆，畅武悦成功。垂衣天下治，端拱车书同。白水巡前迹，丹陵幸旧宫。列筵欢故老，高宴聚新丰。驻跸抚田畯，回舆访牧童。瑞气萦丹阙，祥烟散碧空。孤屿含霜白，遥山带日红。于焉欢击筑，聊以咏南风。
经破薛举战地:昔年怀壮气，提戈初仗节。心随朗日高，志与秋霜洁。移锋惊电起，转战长河决。营碎落星沉，阵卷横云裂。一挥氛沴静，再举鲸鲵灵。于兹俯旧原，属目驻华轩。沉沙无故迹，灭灶有残痕。浪霞穿水净，峰雾抱莲昏。世途亟流易，人事殊今昔。长想眺前踪，抚躬聊自适。
过旧宅二首:新丰停翠辇，谯邑驻鸣笳。园荒一径断，苔古半阶斜。前池消旧水，昔树发今花。一朝辞此地，四海遂为家。金舆巡白水，玉辇驻新丰。纽落藤披架，花残菊破丛。叶铺荒草蔓，流竭半池空。纫珮兰凋径，舒圭叶翦桐。昔地一蕃内，今宅九围中。架海波澄镜，韬戈器反农。八表文同轨，无劳歌大风。